# düşünceler

[For English: random-thoughts.md](random-thoughts.md)

## sahara çölü

Bir yanda güneş batarken, diğer yanda ay beliriyor. Çöl, tabiatın müsade isteyip insanla gökyüzünü başbaşa bıraktığı yer. Etrafta ne bir karınca, ne de yaprak hışırtısı var. Karanlık çöküp ay yörüngesinde ilerlerken, rüzgar da şiddetlenmeye başlayıp kum taneciklerini tek tek istediği noktalara bırakıyor. Rüzgar, bu başyapıtın ardındaki sanatçının fırçası adeta; her akşam ortaya çıkıp gündoğumuna dek çölün her milimetre karesini, bütün kum tepelerini en ince detaylarına kadar geometrik oyunlarla nakış gibi işliyor. Rüzgarın şiddetli olmadığı bir kuytuya uyku tulumlarımızı serip yatıyoruz, üç gün iki gece buradayız, erzağımız elma, mandalina, soğan, domates, ekmek ve birkaç litre su. 

## varlık ve güzellik

Temmuz ayında yola çıkışımızdan beri sayısız eve misafir olduk, bunlardan bazılarında elektrik bağlı değildi. 
Bu da tek haneli bir köy evi, Türkiye'de bir yerde ama neresi olduğu mühim değil. Bu gözler Alaska'da plazma tv'den NBA maçı
izleyen kızılderililerin köyünü de gördü ama anadoludaki köyler kadar güzeline ve zenginine rastlamadı.

Zenginlik zamana karşı cılızsa, ondan bir hayır gelmez. Son model elektronik cihazları alırsınız eve, üç beş
yıllığına zenginsiniz. Ama bir evde öyle detaylar olur ki, sizi ömür boyu zengin kılar. O detayların bulunduğu yer kadar, 
gören gözler de zenginleşir.

Bu gezinin katkılarından biri, varlığın ve yokluğun manasına yaklaşmak oldu. Eskiden toplumdan farklı düşündüğümü sanıp 
esasında aynı formüllerle farklı sonuç çıkardığımı farkettim. Eskiden yokluk olduğunu sandığım şimdi gördüğüm 
varlıklar arasında kaybolan değersiz bir detaya bürünüyor, eskiden gözüme yaş tanecikleri konduracak bir görüntü,
bugün gözlerime büyülü bir güzellik gibi geliyor.

Dünyaya kalıcı güzelliklerini gösterdiği için şükürler olsun.

## kıraathaneler

Şu anda yaşadığın memleketin en ücra köyünde dahi bir kıraathane var, günün her vakti, 50 kuruşa demlik çay içebilirsin.

Masalarında örtü, duvarlarında yapraklı takvim, "Work Hard Play Hard" gibi plaza propagandaları yerine Hacı Bektaş'tan, 
Pir Sultan'dan, Mevlana'dan hümanist öğütler, bir de dükkan sahibinin 20 yıl önce çektirdiği vesikalık fotoğraflı
vergi levhası olur.

Kıraathanelerin ayakları anadoluya basar. Her kıraathane anadoluda bir kültürü temsil eder. İstanbul'da yaşayan 
Çorum'luların gittiği kıraathane ayrıdır, Kars'ta aşıkların kıraathanesi, Mardin'de Süryanilerin gittiği kıraathane 
ayrıdır. Gerçi ben hepsine de gider, sanki sadece oraya takılıyormuş numarası yaparım, o ayrı. 
Çünkü bana göre hepsi kültürel bir değer. Tabii ki de bazı yanları pek hoşuma gitmiyor örneğin kadınların dahil
edilmemesi gibi ama bu da kıraathane kültürünü yeryüzünden silmek için bir neden değil. Çünkü kıraathaneyle birlikte 
kültürel değerlerimiz de yok olacak, örneğin ilgisizlikten kapanan, Kars'ın Aşıklar Kıraathanesi gibi.

##  Tanışacağın herkes senin bilmediğin birşeyi bilir

> [Tanışacağın herkes senin bilmediğin birşeyi bilir.](quotes.md)
— Bill Nye

Herkes -eğitimi, işi, parası, yaşı, dini inancı, hayata bakışı ne olursa olsun- senin bilmediğin en az birşeyi biliyor. 
İçindeki dünyanın bereketi, karşılaştığın, tanıştığın, birlikte yaşadığın insanlardan öğrendiklerine bağlı.

Herkesten yeni birşey öğrenebilirsin. İşin ilmi, doğru insana doğru soruları sormaktan, diyalogların süratini ve 
şiddetini düşürüp, ucunu açık bırakmaktan geçiyor. Bunu yaptın mı eğer, sade bir öğretmenden değil, bir esnaftan da, 
tır şoföründen de, sivil polisten de, siyasetçiden de, bir çobandan da hayat ve dünya hakkında birçok değerli bilgi 
alabilirsin.

## Isparta'dan Doğubeyazıt'a...

Hayat sen plan yaparken başına gelenlerdir diye boşuna dememişler.

Isparta'da bir gün otururken dedemi görmeye Fethiye'ye yola çıktık sırt çantamıza üç tane tişört bir iki çorap atarak. Fethiye'de birden bastıran can sıkıntısıyla, Ankara'ya, oradan trenle Kars'a geldik. 
Ve bu sabah Kars - Tiflis otobüsüne binip Gürcistan'a doğru yola çıktık. Amacımız hem Nova biten vizesini yenilesin, hem de Kars'a kadar gelmişken, Gürcistan'ı da görmeden gitmeyelim. .

Otobüsten indik, sınır kapısından geçeceğiz. Benim işlemler çabucak yapıldı, ama Nova Gürcistan sınırını vize problemi nedeniyle geçemedi. Bizim polisler eğer Nova'nın çıkışını yapsa, Nova hem Gürcistan'a giremeyecek, hem de Türkiye'ye geri almayacaklar. Sınır kapısında kalacak garibim. Bu arada ben de sınırı geçtim Gürcistan'a girmiş görünüyorum. 5 Dakika falan Gürcistan tarafında Türkçe bilen Gürcü polisle mubabbet edip tekrar Türkiye'ye geri dönerek belki de dünyanın en kısa uluslararası seyahatini gerçekleştirmiş oldum..

Sınır kapısında polisler sağolsun Nova'yı ülkeden çıkış yaptırmadı. Hatta bize bir bilgisayar verip, araştırma yapmamızı sağladılar. Güç bir duruma düşmüştük ve ne yapalım ne edelim derken zaten kafamızda dolaşan bir planı devreye koyduk, Türkgözü sınır kapısından 5-6 saat uzakta bir sınır kapısı olan İran'a gidelim dedik..

Tabii dağın başında, Türkgözü sınır kapısındayız. Biraz yürüyüp el ettik, Gürcistan'a benzin almaya giden bir yöre insanı hemen aldı bizi, köye kadar götürdü. Oradan bir kamyon geçiyordu, kasasında birkaç saatlik yolculuktan sonra Iğdır otobüsüne, oradan da Doğubeyazıt'a geldik..

Şimdi de İran sınırında, Doğubeyazıt'ta bir çay ocağında oturuyoruz. Beşiktaş'ın maçı varmış. Bir iki el tavla oynar herhalde otele gideriz. Gene de ne olacağı belli olmaz, iki adım öteye yola çıkıyorsun, iki adım daha gidivereyim derken, yol gittiğin yönün tersine kadar uzayıveriyor.
